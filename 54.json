{
  "verse_bn": {
    "verse_0": "শুরু করছি আল্লাহর নামে যিনি পরম করুণাময়, অতি দয়ালু।",
    "verse_1": "কেয়ামত আসন্ন, চন্দ্র বিদীর্ণ হয়েছে।",
    "verse_2": "তারা যদি কোন নিদর্শন দেখে তবে মুখ ফিরিয়ে নেয় এবং বলে, এটা তো চিরাগত জাদু।",
    "verse_3": "তারা মিথ্যারোপ করছে এবং নিজেদের খেয়াল-খুশীর অনুসরণ করছে। প্রত্যেক কাজ যথাসময়ে স্থিরীকৃত হয়।",
    "verse_4": "তাদের কাছে এমন সংবাদ এসে গেছে, যাতে সাবধানবাণী রয়েছে।",
    "verse_5": "এটা পরিপূর্ণ জ্ঞান, তবে সতর্ককারীগণ তাদের কোন উপকারে আসে না।",
    "verse_6": "অতএব, আপনি তাদের থেকে মুখ ফিরিয়ে নিন। যেদিন আহবানকারী আহবান করবে এক অপ্রিয় পরিণামের দিকে,",
    "verse_7": "তারা তখন অবনমিত নেত্রে কবর থেকে বের হবে বিক্ষিপ্ত পংগপাল সদৃশ।",
    "verse_8": "তারা আহবানকারীর দিকে দৌড়াতে থাকবে। কাফেরা বলবেঃ এটা কঠিন দিন।",
    "verse_9": "তাদের পূর্বে নূহের সম্প্রদায়ও মিথ্যারোপ করেছিল। তারা মিথ্যারোপ করেছিল আমার বান্দা নূহের প্রতি এবং বলেছিলঃ এ তো উম্মাদ। তাঁরা তাকে হুমকি প্রদর্শন করেছিল।",
    "verse_10": "অতঃপর সে তার পালনকর্তাকে ডেকে বললঃ আমি অক্ষম, অতএব, তুমি প্রতিবিধান কর।",
    "verse_11": "তখন আমি খুলে দিলাম আকাশের দ্বার প্রবল বারিবর্ষণের মাধ্যমে।",
    "verse_12": "এবং ভুমি থেকে প্রবাহিত করলাম প্রস্রবণ। অতঃপর সব পানি মিলিত হল এক পরিকম্পিত কাজে।",
    "verse_13": "আমি নূহকে আরোহণ করালাম এক কাষ্ঠ ও পেরেক নির্মিত জলযানে।",
    "verse_14": "যা চলত আমার দৃষ্টি সামনে। এটা তার পক্ষ থেকে প্রতিশোধ ছিল, যাকে প্রত্যখ্যান করা হয়েছিল।",
    "verse_15": "আমি একে এক নিদর্শনরূপে রেখে দিয়েছি। অতএব, কোন চিন্তাশীল আছে কি?",
    "verse_16": "কেমন কঠোর ছিল আমার শাস্তি ও সতর্কবাণী।",
    "verse_17": "আমি কোরআনকে সহজ করে দিয়েছি বোঝার জন্যে। অতএব, কোন চিন্তাশীল আছে কি?",
    "verse_18": "আদ সম্প্রদায় মিথ্যারোপ করেছিল, অতঃপর কেমন কঠোর হয়েছিল আমার শাস্তি ও সতর্কবাণী।",
    "verse_19": "আমি তাদের উপর প্রেরণ করেছিলাম ঝঞ্জাবায়ু এক চিরাচরিত অশুভ দিনে।",
    "verse_20": "তা মানুষকে উৎখাত করছিল, যেন তারা উৎপাটিত খর্জুর বৃক্ষের কান্ড।",
    "verse_21": "অতঃপর কেমন কঠোর ছিল আমার শাস্তি ও সতর্কবাণী।",
    "verse_22": "আমি কোরআনকে বোঝার জন্যে সহজ করে দিয়েছি। অতএব, কোন চিন্তাশীল আছে কি?",
    "verse_23": "সামুদ সম্প্রদায় সতর্ককারীদের প্রতি মিথ্যারোপ করেছিল।",
    "verse_24": "তারা বলেছিলঃ আমরা কি আমাদেরই একজনের অনুসরণ করব? তবে তো আমরা বিপথগামী ও বিকার গ্রস্থরূপে গণ্য হব।",
    "verse_25": "আমাদের মধ্যে কি তারই প্রতি উপদেশ নাযিল করা হয়েছে? বরং সে একজন মিথ্যাবাদী, দাম্ভিক।",
    "verse_26": "এখন আগামীকল্যই তারা জানতে পারবে কে মিথ্যাবাদী, দাম্ভিক।",
    "verse_27": "আমি তাদের পরীক্ষার জন্য এক উষ্ট্রী প্রেরণ করব, অতএব, তাদের প্রতি লক্ষ্য রাখ এবং সবর কর।",
    "verse_28": "এবং তাদেরকে জানিয়ে দাও যে, তাদের মধ্যে পানির পালা নির্ধারিত হয়েছে এবং পালাক্রমে উপস্থিত হতে হবে।",
    "verse_29": "অতঃপর তারা তাদের সঙ্গীকে ডাকল। সে তাকে ধরল এবং বধ করল।",
    "verse_30": "অতঃপর কেমন কঠোর ছিল আমার শাস্তি ও সতর্কবাণী।",
    "verse_31": "আমি তাদের প্রতি একটিমাত্র নিনাদ প্রেরণ করেছিলাম। এতেই তারা হয়ে গেল শুষ্ক শাখাপল্লব নির্মিত দলিত খোয়াড়ের ন্যায়।",
    "verse_32": "আমি কোরআনকে বোঝার জন্যে সহজ করে দিয়েছি। অতএব, কোন চিন্তাশীল আছে কি?",
    "verse_33": "লূত-সম্প্রদায় সতর্ককারীদের প্রতি মিথ্যারোপ করেছিল।",
    "verse_34": "আমি তাদের প্রতি প্রেরণ করেছিলাম প্রস্তর বর্ষণকারী প্রচন্ড ঘূর্ণিবায়ু; কিন্তু লূত পরিবারের উপর নয়। আমি তাদেরকে রাতের শেষপ্রহরে উদ্ধার করেছিলাম।",
    "verse_35": "আমার পক্ষ থেকে অনুগ্রহ স্বরূপ। যারা কৃতজ্ঞতা স্বীকার করে, আমি তাদেরকে এভাবে পুরস্কৃত করে থকি।",
    "verse_36": "লূত (আঃ) তাদেরকে আমার প্রচন্ড পাকড়াও সম্পর্কে সতর্ক করেছিল। অতঃপর তারা সতর্কবাণী সম্পর্কে বাকবিতন্ডা করেছিল।",
    "verse_37": "তারা লূতের (আঃ) কাছে তার মেহমানদেরকে দাবী করেছিল। তখন আমি তাদের চক্ষু লোপ করে দিলাম। অতএব, আস্বাদন কর আমার শাস্তি ও সতর্কবাণী।",
    "verse_38": "তাদেরকে প্রত্যুষে নির্ধারিত শাস্তি আঘাত হেনেছিল।",
    "verse_39": "অতএব, আমার শাস্তি ও সতর্কবাণী আস্বাদন কর।",
    "verse_40": "আমি কোরআনকে বোঝবার জন্যে সহজ করে দিয়েছি। অতএব, কোন চিন্তাশীল আছে কি?",
    "verse_41": "ফেরাউন সম্প্রদায়ের কাছেও সতর্ককারীগণ আগমন করেছিল।",
    "verse_42": "তারা আমার সকল নিদর্শনের প্রতি মিথ্যারোপ করেছিল। অতঃপর আমি পরাভূতকারী, পরাক্রমশালীর ন্যায় তাদেরকে পাকড়াও করলাম।",
    "verse_43": "তোমাদের মধ্যকার কাফেররা কি তাদের চাইতে শ্রেষ্ঠ ? না তোমাদের মুক্তির সনদপত্র রয়েছে কিতাবসমূহে?",
    "verse_44": "না তারা বলে যে, আমারা এক অপরাজেয় দল?",
    "verse_45": "এ দল তো সত্ত্বরই পরাজিত হবে এবং পৃষ্ঠপ্রদর্শন করবে।",
    "verse_46": "বরং কেয়ামত তাদের প্রতিশ্রুত সময় এবং কেয়ামত ঘোরতর বিপদ ও তিক্ততর।",
    "verse_47": "নিশ্চয় অপরাধীরা পথভ্রষ্ট ও বিকারগ্রস্ত।",
    "verse_48": "যেদিন তাদেরকে মুখ হিঁচড়ে টেনে নেয়া হবে জাহান্নামে, বলা হবেঃ অগ্নির খাদ্য আস্বাদন কর।",
    "verse_49": "আমি প্রত্যেক বস্তুকে পরিমিতরূপে সৃষ্টি করেছি।",
    "verse_50": "আমার কাজ তো এক মুহূর্তে চোখের পলকের মত।",
    "verse_51": "আমি তোমাদের সমমনা লোকদেরকে ধ্বংস করেছি, অতএব, কোন চিন্তাশীল আছে কি?",
    "verse_52": "তারা যা কিছু করেছে, সবই আমলনামায় লিপিবদ্ধ আছে।",
    "verse_53": "ছোট ও বড় সবই লিপিবদ্ধ।",
    "verse_54": "আল্লাহ ভীরুরা থাকবে জান্নাতে ও নির্ঝরিণীতে।",
    "verse_55": "যোগ্য আসনে, সর্বাধিপতি সম্রাটের সান্নিধ্যে।"
  }
}
